ЕМРЫКАИН
Гўи матыми аглугақо, қулиґамсўит таўатытут. Укйъуґалъаҳтат
ипа салґит. Укйъуґак сагиқнапихтақылґе ылъық. Мылгарисима-
луки муґутақылґит. Тамакын унґаҳпагның наґулъылъҳаґлуки
капақыкет. Углалътың муґутақылґит. Натын атасилуни ке ан-
лъук тыґик аюґнаґута, Наґулъылъҳаґлуки аюґутақет. Там илин-
ам панамың капақет. Туқутақңамыхтыки аюґутақет. Тамакут ма-
тыми аглукақақанка. Қайгўалъамың, йыґрат нықнелґит. Акуна
укйъуґак тыгмеґнеґақылґит авлықатаның.
Гўи илисимакақа Нувуками ысимало, талгўа аңоґумалуки
ивыруґисималуки. Таухкын ивыруңылъҳапихтут Усуқуңам ңан
анылъхутңа тана. Саўгак ивыруґык, двигателыңук итык. Таўх-
кын-ам ивыруґыт тыкисаўҳтет. Аңопихтақут айвыґыт пугақңата,
ыпыхтыкаґлуки аңоґутытың, пыңъаҳтақет. Атҳақңата таным
аңоґақут.
Укйъуґак аґвыңақут аґыфсагның. Акуна полъалґени ну-
калъпеґумало ыто.
Ытақун тана тухкаґақ. Тамум атықа «Национальный
праздник». Полъасеқут, қаҳақут. Гўи аваўґнақымсайитақа
укйъуґалъаҳтақ аглукақ.
Атама гўи аныңи Хухоңа. Мантыґат анлъухлъўгақут. Таўа-
вык касуґақут аңукаґат. Ынкам нукалъпеґамало итыґақо.
Қулиґамсулъыґенун ниқуґопихтақо. Акуна укйъуґак ыскуґақет
микисқит. Ысҳатана нукалъпеґақ ынкам аґнаґақ саюґақук. Или-
ни итык углапик аваґумаяґақа. Эхурңам ынқақанка. Ынқалґеми,
санаянка сукатақанка. Ынкам или тухкаґақ. Укйъуґак
аньярагаҳтыхун қаяҳтуґақылґит. Усияқылътың, алъамың,
калақыкет нықнеҳтатың калалуки. Ынкам инлонтуңыңа тух-
каґам — кувриҳтулґит. Лъыган иґунан муҳқун алеҳнақақақа.
251
