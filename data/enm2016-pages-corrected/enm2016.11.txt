РУЛЬТЫҢА-ИРГУЛАН
Такут қулиґамсут алңаманка Рультыңамың-нувқаҳмимың.
Нувуқақ лъиқа кыпыңаўқ малґугнун ытфигнун кўигмың — уқух-
куґмит ылъыґит укани, ахкуґмит ылъыґит инлонтуңыңани.
Атасимың укйъум ыґныґани саюҳтутақут. Ануқлъиңґан,
пиҳсиңґан нывеҳсат анақут силъамун синыңанун куигым
саюҳлъықылътың. Утыҳсилґит аґеқут. Таўхкын утыґниґақут.
Таўатылңуґмың алмысилгумат.
Қамигалъҳаґылътың силъамун ануситет аңқат. Упынґа-
ми аньяпит қамигақет синыңанун имам. Аньяҳтуныґмың
сагиқнелъықылътың. Қамигалґит гўатапик пугнылияҳқаўгақут.
Пугниґақут гўатын: ыгыфтақет тунуқ кыпуґлуку, эгилъиґлу-
ку, илақат ныҳсам мысеґаның, апымың илаклъуку. Пугнық
қыҳсуҳтуқ. Анлъут қаюкат имиґақет ынкам аңоҳтыңита аньят
тугоқет. Унопилуку, сали тарумалуку қамигақут. Аңоҳтыңинун
аньям малиаґатақут микисқит. Натын ныґыфкаґилъҳаґылътың
пугнық тунқуґақат микисқинун. Кукупинкут пугныҳқетақут.
Тугутақут галетының, таухкын тунқуґақет. Аёюнкут пугниґақут
улъқилиґлуку. Нықнипихтут. Унопилуку, сали таруґлуку.
Атасимың анылъхутымлъу Эмулъу малигунъақукук
Аёюнкунун. Унопилуку ют атҳақут унавык. Ыкнылилътың.
Утақамалъуң атҳаяҳқанун қавамакук. Аґвық қем синыңанун
тагутақңатхуң лъилақат лъыган мантак қем синыңанун. Аґнат
аґуқақут, минитақет мантагның, нықының.
Кегми қумақңаку нуна, қанеқет қиқмиґоґыт. Укйъуми
калъыҳтақет хўаңкута ынаґатыхкапут. Кегақңаку-ам пыґоқет ну-
намун. Таўатысимат пит алмысит. Таўхкын ныґутақут. Кинкут
лъыган нымытхўалґит ипа ныґыфкаґияҳтуґақут.
Гуентоланкут ныґыфкаґияҳтуґақут Қиґниқтум
қайңанун, Келңетегынкут уйґахлъугмун Калңагмың аты-
лыгмун. Мамроҳпагмит аньяпитхун аңоқат Мамроҳпак.
Ныґутылъҳаґылътың нунивеқут, укйъуми ныґьяҳқаның.
214
