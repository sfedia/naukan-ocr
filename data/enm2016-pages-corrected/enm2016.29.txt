ЁМРОН
Укйъуґак 1944 гиўгими хўаңкута ыскуныґмың тақңамта
қатңуґъяҳтуґнақумакут Қышымун Гухынкагункут-
хун. Нувуқами каяныпик ыкукут. Аңқиґналґит тамакут
Ықалункут ыкақапут акуна упьюґалуки. Кымлиңанкут. Нақам
имаґниґругақуқ, қеңитыпихлъуни. Месысу аньяҳпут акуна
саниҳлъуку аньяҳлъук утуқақ усеныҳтупихлъыґе.
Таўатын усилилъҳаґылъта қатңуґнақукут. Гўарат ивы-
руґык қатңуҳныґмың аҳтупихтақуқ. Нақам Гулъқугъи
ивыруҳтыкақаҳпут. Таўхкын қынгўат қатңуґаҳтак. Каңисқумун
қанлемта Макагның таўхкын гўэтхынлакуг Туңилегнун.
Нақам амалъи уноми Каңисқуқ сали ануқлъимауқ. Тайъпиңкын
кылоның қевґаґыт ысимат. Итык нақам ылъмаґақ. Нақам тами
аньями углапик ыкумаўқ, 34 юк.
Мавык Қышылъыґе, больницамун акуна. Максимовынкук
такук ыскуҳтык нулеқулъутык мани аглуяҳқалътык тыкитақук
тукуҳтупихлъутык.
Таўатын ыглыҳсималъта Гухынкаун аґиўқ:
— Ымґым ухтыпихтетыкут ивыруґыгынкун!
Нақам тана апыґақыкит ивыруґвит қулъулуки.
— Қулъухкун ухтыпихтеnыкут ымґым!
Сивонун таевык писи! Сивуягми ытақукут гуи-ам, Ненете-
гын, Ататегын. Пегынңа: «Сивуйим қайңанун ухтын! Сивуй-
им қайңанун ухтыңама утыґмун ысҳапако. Тае Гухынкаум та-
кук Улъқенашынкук Апқалуңалъю нукалъпеґумалукык: «Ўа-
вык тетык!» Агук тае. Қылыги умьюгарахтуқ, кинъақыкумта
капенаҳлъықлъукык савихлъугмың.
Эрмен ақум сайңани таени тугулуку ымыҳтатыҳлъук, лъыган
қалупихтақуқ аңатуґипихлъуни.
Ыныкитык, қуканун ысҳаґъялґеңа Кымлиңанкук Ықалуклъу
аңқиґналґик, сивони инаҳталґик, лъыган кинъяқупихтақук
232
