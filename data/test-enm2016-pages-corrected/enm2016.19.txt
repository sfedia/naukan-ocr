АЯЯ
Аґнаґамалъта сали мантыґами икаюґақыкыпут анапут. Кегми
уноңулуку ытыфқаяҳқат силъаґаҳқат лъыган силъами. ҳуґақыкет
қилўит айвыґым, маклъим. Иқеҳсалъҳаґлуки, ыґулъҳаґлуки. Сали аґ-
наґамало гўи силъаґанлъаґъяуҳсимауңа. Тамакын ықлъўиның айвыґым
ылңулґит силъаґаҳқат пеқыкет. Тамакут ынкам акуна атымпапуки
қуйңилъыхтақңамың тугоқыкет. Қуйңилъыхнақақңамың санауґақет
акуна камгыт ныҳсам тымкеның, силъаґат ылңулґит санақйъапут.
Қуйңилъыхтақңамың тыкитақыкет иґўилъуки қуйңит, аты-
кухкат, иґут.
Аґнаґамало сали полъасиґьюныҳтумауңа. Киңоку
мантыґахлъўини Калңинкут ысҳаґаңа налета юм, пит илани:
тана аґнаґақ ақумсисиўң атулґени регалъ, атуюқ.
Таґъёқлъу пинитупик ысимакук. Қонпың атуґақылґекук.
Амта ылъңа атуситуқамаўқ. Атусеқуқ-ам, атасикун
илисаґъяҳтуґақаҳпук полъасилґенун. Пынагунгуми ысимакут
нухтыңатыкут Нувуқамың.
Анама қулиґамсутақыкиңа, укйъуґасагның Нувуқамун
тыкитақут накын ипа нунаның қимухсит. Қайгўалъамың,
уңайиґмит қамамыхтынун пытугақет гўанит ынкам
сали аюңамалуки ниқуґнамақут лъыңахталъґит гўанита.
Калъыҳтақңамың, гуқ, полъасеқут.
— Натын-ам алеґақат атутыт? — апытақақа.
Киңоку, гук, каваңуни ниқуґа атун, лъыган ынкам тупа-
та. Ылътуґаґминун Владимирымун алңайъқа магнитофоны-
мун. Сали тана микаґалуни ысҳапалґенун қаҳаяўҳсимаўқ.
Тугоқыкывут клубымун полъасилґенун.
Киңоку қиялґе ысҳаґа ыглыґусилътыңата полъасилътыт.
— Тана саюгақа? — апытат ылъңа.
— Амта саюґьюгақуқ. Тагани илисимаки сали утуқақ саюн.
Ыглыґусилътыңата полъасилътыт, гуқ, ылъңа пет: «Ысҳа
гутысхынлъаҳсиўң, саюґақъяҳқақ».
222
