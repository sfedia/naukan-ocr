ИМАҚЛЪИҚ
Каңиґақңъаку лъыґан саңнеґутақа.
Сивукулъ нықыңнапихтақуқ каңиқатагъюхақ.
Нықыңнапихтақуқ. Рыпалъ ынкам тыгмеґыт тыңныґмың
аҳтуґъягутақут пуямсухенам. Нықмың аҳсим. Нықыңнапихтақуқ.
Ынкам авупихтақут, калъыҳқипихтақут. Агўатаҳпак, суна
имиҳтупихтақат, қантаґурақ. Таўатын аҳсинаҳқақңан
илисимакыпихтақат.
Авупихтақут нықыхкақ: мантак, аґвывалъук, натын пеқыкит
. каңиқ пылъугақңан пиґутыпихтақа. Акуна тыгмеґитақуқ. Аку-
на нунивак найитуқ. Ситаманың лъиқа укйъинеқыкит.
— Самың-ам ныґақат?
— Тамана амалъи минлъыхсаҳтың нықыкақат.
Ынкам аґвыңылъҳаґақңата, накын ипа нунаның
тутыпихтақут кымгиңґапихлъыґит ют. Ныґынґилъҳым
кымгимақут. Сама авақутаҳтуқат гынринақлъуки. Рылалъ
ылъңит ныґылотақьянатың. Иқлъумың. Илет ыглыҳсималътың
ынутақут, салугақут.
Илет тутақут аґвыґмун-ам, аґвыґмың ныґывалъақут.
Пилалъыґмың амалъи икулъыґмың ныґывалъалътың
ақитуҳтақут. Нынлутегын аґвыңумалґе анлъупигмың упынґами.
Гўасақ наңытыпихлъуку иґунапен пиламат. Нықыңыпихсимат,
нақам гўарат питақуқ нықңитақуқ.
Акуна айвыґаҳпынаки Нувуқами.
Ынкам-ам ақылъқақ накын ипа тутыпихсимаўқ минаґнелґе.
Этам иґунапен акуна нуна ныґыфкамат таўани.
Укйъоґаку-ам атыҳта. Муґулъыґе. Лъыган атыҳтыпихта. Гу-
ентолам қулиґагетыкут. Тага Нынлю атыҳта. Кийыпен. Илет
анахтут. Таўхкын гўатын унуга. Аґулепихсима аниҳта. Таўани
ыглыҳтыпихтақьялґе. Аґулеґумаўқ. Илупут лъыган сиґлыґоқут.
Унухпак қаванґитукут. Нақам унук таклъиюхаґлуку.
204
