Нувуқами лъыган атылгумат иґунаґмың нунаврыгат —
Аґвыңалок, Уқиґалоқ, Ахтаґвик, Нонақ, Акулик, Уйвақ. Кегми
аньяпитхун аңоқапут ытфихкопут. Итақетыкут аґулаҳқуґвилыгни
Нонагни, Уйвами, Исагни, Аҳтаґвигни. Атасимың пимакут Уй-
вамун. Таўани углаҳтут найъқуҳкоґыт. Углат нунаңусимет.
Қулиґамсугақут таўатын.
Гуқ, укйъуґасапик таўатын аңуясоґыт суґумат. Углақ юк
туқусимат. Санлуқ амта ытфикьяґат юпит. Юит тамум нунам
наңысимет, гуқ. Олґым туңыңаның, гуқ, аңуясоґыт пилґит,
туқуқуґимат югның, тумыни лъыган ылъыґеның.
Укйъуґасак, гуқ, Нувуқақ юхтупихсаҳтуқ. Ынкам нувуқаҳмит
афқунъақумат нунайың. Иґунета анлъут уйґит айңуҳумет
кавилґеның айңуґусаның. Ылъмыхтының санамаяґмыхтының.
Силъа нақам пиниҳқапимаўқ тами ыґныґми. Анлъугмың
унаҳсемың санасимат суплъулгулуку ынкам пытумат ыпнъамун.
Анагўақңан, гуқ, акуна Имаиклъини ниқуґнамауқ. Қаманун пы-
туглуки капутыт. Иґунапигмың нувуқаҳмит анусимат силъамун.
Ниқумат: санлугмит туқуқаманилуки.
Аңуясоґыт ыглыҳнилуки Нувуқамун.
Пилъугьялґит агиҳтут Қиґниқтумың. Ысҳаґъяқит, таса-
ма лъыган аґеқут, гўаймаугипихтақут. Иґунапигмың. Акуна
атҳанґитут суґулґит. Утыґмун қатңумат. Тумыми, гуқ, суґу-
малґит пақытет қуйңилъхыт. Анлъут қуйңиҳқуҳтыт эгун амалъи
қуйңиґмыхтыни ысимат. Мантыґами ысимат аңукаґақ ынкам
ылътуґет.
Аңукаґақ, гуқ, аңкунлъаҳтумаўқ. Пытуглуки аңкунун қуйңим
ныныҳқоґит акныґит ыпылґит.
Аңукаґақ нутаґинґамалуни, гуқ, капилъыпимаўқ. Такут
аңуясоґыт қуйңилъыгнун тутңамың, умелгат эгун утуқа амта.
Пе, гуқ, аңукаґам:
— Утуқагукук хўаңкугнун, сивукулъ пилъалъунуң. Аңыҳтуқ
аңуясоқ. Ылътуґаґни нукалъпеґак пек: «Пилъасималъуң
мыґнуҳсугнийкума ыхунъакыйык аңуясоқ». Пилъатук.
215
