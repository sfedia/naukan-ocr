ТАЎАЛЪУ?
Кийыма ысимало,
Нунанитыпихсималуку илука,
Нунанитыпихсималуку силъа,
Кинкут, ӄахкут ынӄаӄанка,
Илуит анлин сиӷлыӷуяӽӄат,
Амта анлин аленияӽӄат.
Пулаӷьюгаӄо,
Айпаюгаӄо.
Ўатпилаки тауенаӄ туӄ:
— Ӄайўа пиниӷаӄысиси?
Ӄайўа ӷуситаси?
Ӄайўа икаюӷнетаӄысиси?
Ӄайўа аленийисиси?
Акуна пиниӈӷаӽпыси,
Акуна углаӈӷаӽпыси,
Акуна макныӈӷаӽпыси,
Кина силъалъугми алениуӄан,
Пулаӷнакыйиун:
— Ӄайўа пиниӷаӄьин?
Ӄайўа ӷуситатын?
Ӄайўа икаюӷнетаӄьин?
Ӄайўа аленийисин?
Эгун ке силъалъугми итыӄаси,
Умиюхпынаси.
Уайманакыси:
— Ӄайўа пиниӷаӄьин?
Ӄайгўа ӷуныӷитатын?
Ӄайўа икаюӷнесин?
Ӄайўа аленийисин?
Аваруӽнакыйиуӈ ило,
Ынлаӷнаӽӄынакыйиун силъа,
Айпаӄнакыйиун акуна,
Апынакыйиун ўата:
— Таўалъу?