ТУЛУҢА
Ихка пинитун ысҳанъаниҳтук. Эхурңам ысҳаґъяҳтуґақанка
тыңаґутыт тулъыґит. Тулуңа Қышымун лъималґе. Пеқуқ,
қанґутңамку, гуқ, қонпың аґъюқақуқ алеґвигминун нунамун.
Сали пиңаюнаґвинылыгның гиугилгуҳлъо Қергытагым анья-
кун аньяқо. Аньяқут Лъугагун, Атамоя, Ңаңақуқ ынкам гуи. Та-
кут ыскуґуматңа. Капилъыпимаўқ Суная. Лъыган ылъқуҳлъуки
тыґит капақыкет қанґитхун.
Симем қанґитхун капақатыки? — апытақақа.
— Натын, гуқ, тапҳанлъақылґит тыґим тымкеның. Аньянґилңут
икаюґақапут.
Қонпың анукаґат пеқетыкут: қонпың ныңиқуґлуки тыґит
пинақут, утуқат гынреқлъуки. Ылъпыси нықыңнеҳуси, ке-ам
ылъңит аңукаґат нықыңулъықаки?
Пеқақа, қонпың алигнақылґе нықнелъық.
— Илини, гуқ, ануқңъуҳтыпихтақа, таўгенақ ивыруґыт
улигақет. Ымыґмың пинаюклъуки. Илисимакыпихлъуку имақ
ынъаҳтуқ, — пеқуқ.
Атасимың айвыґнеґумакут Имақлъим агўатңани. Тепқеланкук
Кылгылъу мылгаримың қафсиның айвыґаҳтук. Унитапут сику-
ми амилґит. Хўаңкута-ам, гуи, Нутетегын, Напаюк, Хотхыргын
айвыґнеґақукут.
Хотгыргым капумаяґа айвық. Салуни, уҳқаҳтуқ ань-
ям қайңанун айвық. Айъпиның капьйани таным униўҳта.
Қынгўат касуґаҳпут айвық. Саяқаґлуни, уҳқаҳтуқ ань-
ям қайңанун. Хўаңкугнун Напаюклъу сивуягмун агукук.
Анлинҳаўгақылґекук. Сивуягмың ысҳапақапук лъиқа киноґми.
Айвық амалъи қывлуни лъиқа ум тухкаґаґминың Хотхыргын
аңуяҳґа каплъықлъуку. Нақам мылгаре саникаґани авесимаўқ.
Нақам тугунақныґмың кимаугеқа айвыґым. Налъиґлуни туаҳта
мылгарини. Ҳулиґнақъяґа, ифкаґа ҳуни. Нақам лъыган айвыґым
212