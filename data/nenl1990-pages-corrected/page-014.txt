АТУТЫ-ЮМ ӃУЯӇАТӇА
Акуна атасимыӈ акихкане
Нукувӷаӄо силъатымни.
Ысӽапаӄанка ӄаниврыгат ихлъыӷит.
Нами, ӄивӷуйито акихкеӷулъыӷеӈа!
Тукуӄ юм илон пининӄутыкынӷита.
Илум каяӄа ӄаник, ӄилак, масаӄ.
Ынлыӄна́тна нунам, нунивим.
Малукнаӄ ынкам санени тукум
Ысӽанӷисат ынлыӄналӷе нуна.
Ни́куӽпынан атутӈа ануӄым, имаӷнам!
Ӄанӷа иӷалыӄитаӷвим ниӄуӽпынан,
Кисисиныӄ таўенаӄ акихканыӈ‚
Илу аӄитуӈӷалуни тукумсухенам!
Атутынлъаӽтым, саюӽтым, атуӽтым
Тукуӄе́т: саяӄ, мумыӄ, алӈагитаӄ
ынкам эйӈенеӈыткуты.
Алӈаӽтым-ам итакаӄет:
Алӈаты, алӈаӄ, алӈагитаӄ.
Ынкам ылъӈани тукугут итагналътын
такут.
Кайываӷаӄуӄ ӄаник,
Сукалъуни ихтаӄуӄ.
Атуты илумни алеӷаӄуӄ.
Кайўа атуты акихкамун питута?
Лъика тыгмеӄ, лъика алывик
Аюӷнетуӄ, тукпиӷне́туӄ
Алелӷе акуна асиӷне́туӄ.
Киени апыйкатын ке, (кайӈукыӈӷаӽ
пыхуӈ),
Накалъу ринӈаўилътын,
Атӽа ӄаку апыӷнеӷан
