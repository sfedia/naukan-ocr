—И-и-и. Такут аґвыңылґит анит, накалъу нулеґа.
Атутыңқақут алъакаґмың. Такут калаґенайитут. Яралътың
аґеқылґит. Аґилґит ярагнеқет. Лъыган иґунаґмың мантыґами
саялгумат. Аңалъкут сает алъакета лъиңақут. Қонырың иґуне-
та санқутыт полъақңата атуґақйъеет мантыґами ылъиқйъитет.
Пыґоқет мантыґам агўатңъани. Киени полъанақақңата амоқет.
Апака Илаңа аңалъкумаўқ. Аңалъкумамиўқ Савлум нулеґа.
Апама туқлъуґақңани тугоқа саяқ ынкам мумық. Мумыґмың пи-
луки увингит акуна пиниҳсаґъюгнамет аңқиґналґит.
Атасимың мантыґамтыни ылъңаґъяуҳсимаўқ сагушкақ, на-
ним қайңани ымынлъақылґит. Алама Савлук пе: «Ыта ылъпык
аґулеҳнақиўң кусиҳталґе. Гўи аҳтуґақа». Савлум нукувлуни,
қысиқаґлуки айхани сапа кусиҳталґе. Кусиҳтаґнаниҳтуқ. Апака
Илаңа нутаґинґамалуни аґвыґнелґенун аңуяпит аньяҳлъуинун
ыкақуқ, гуқ. Таўхкын акуна мылгариңақылґит. Ылъңа қун
мылгарилгумаўқ апыґақйъеның «Тоти». На айңуҳақыкет си-
тоґым мысеґаның. Таўхкын тыкитақет тумынат. Унаҳсеның
санакыңат алъиқат.
Лъуңегун анавут аньяқылґе. Таўатын қулиґамсусимаңа,
гуқ, атасимың агиҳсималуки аньят қеңуґутыпихсимет. Нақам
аньяқылґит аңомың. Аңоҳтыт Лъуңегун, гуқ, пет: ыта ныґыф-
каґи. Нақам икаюҳтыкақыкет амалъи аҳлъут. Сивонун аньям
пикаґлуни ныґыфкаґет нықыкувинґаґның, таугақыкувинґаґның.
Мулухпынатың пугаҳқут аньям агўатңакун аҳлъут. Акуна тана
кынлыклъуку сиқпаҳтаґнаниҳтуқ аньям қайңанун. Лъиқа тумы-
лимет аҳлъут аньяк. Таўатын тусимат кылонун.
Атасимың Илаңа Анушвихтуқ. Итҳами мантыґамун,
натыґмың ниқуйқылуни кафсаҳтаҳтуқ. Алъпахтуқ таўга юк
лъиқа қиңаҳсуңгалґе. Нақам натыґми ытывңақуқ нанум аме.
Уфсутани тугулъҳаґлуку нанум иґўитхун уфсутаґминың пилу-
ку, уна нануқ лъиқа пыюхтук. Алиңыфкама амалъи мантыґами
ылъыґе юк. Таўхкын гўайманыкат Илаңа. Акуна қатңуґнақңан
қуйңим нықңаның минитат.
217
