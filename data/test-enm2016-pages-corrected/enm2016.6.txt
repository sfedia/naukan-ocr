ЮПИТ АТУТҢИТ, САЮТҢИТ
Кагам қулиґамсукақет атутыт, саютыт. Укйъуґагның полъа-
ситумат нувуқаҳмит. Илет атуситумат, илет саюсиґитумат.
Августыми иґалуми қеңуҳсаўҳтақа мулулуни или-
ни. Пиниҳқаўҳтақңаку силъа, сали қелималуку қафсит ют
сайиґўақут силъами манихсақыңами аҳпақуґвигми. Ниқуґақут
нувуқаҳмит полъасинақнилуки, касуґатақут лъыган таўа-
вык. Аґнат аглукатың тақңақлъуки полъасияҳлъықылътың.
полъасеқылґит гўаникуюҳқылуку-лъу. Пиниҳқаның
гутысхалътың полъасияґатақут. Ют-ам, нукалъпет қыҳсулґеның
гутысхалътың. Аґнат налъоґруиналътың. Ют-ам камыгақут
ынлықналґеның амта.
Калъыҳсималуки ют, атуҳтыт қанґутақут натылңуқ атун
сивулиҳқутьлкьяҳқат. Саятың ют ныңухтақет, мысахтақет. Сиву-
кулъ сукетырагалътың анпыхтақат атун, таўхкын наңыкатақңан
саятың қулмун маюҳтақет, атуґақут анлитун. Сивукулъ
туҳумиґақут, путураґақут. Таўхкын саюґақут қафсилътың,
малґулътың. Илини аґнақ ынкам юк. Қалояхтақут атыґақңата
қаҳанкыхтат. Накын ипа аґеҳтулґит ниқуґнақут. Йыґрат
айъпитңаның атуґақңата атуҳтыт. Қынгўат қалояхтақңамың
атыґақут аңукаґат, аґылъқоґат.
Қаҳанкыхсимат Тутоя, Палахун, Тымңагун, Рахтыңаун,
Қыҳсуқ, Кымлиңа, Имақлъиқ, Хушеун ынкам илет.
Ют акулңиның — Синаңиқ, Тыңетегын, Умқа, Ияйын, Хальха-
егын, Атуйиқ, таўхкын анлинҳаґның қаҳанкыхимат Яков Таґъёқ,
Тулукақ, Тевельгегын, Эмутегын, Борис Тңаун, Аңқаун.
Матыми нунани лъыган полъасилътыңқақуқ.
Ыглыґусилътыңоқут Мылаткын, Таґъёқ, Семен Эмутегын, Аку-
кын. Пинитун аглулъҳакун Маргарита Глухих тунумат «Знак
Почета», «Эргыпы аглухтыңа РФ».
Нувуқами саюґыт, атутыт амалъкам лъиқа ыйъутыкумет
юпит.
209
