ЕЛИЗАВЕТА ДОБРИЕВА
Апака Синаңиқ полъасиюныҳтуқамаўқ. Ылъңа акуна
атуситумаўқ. Саюґақңан акуна мелъкынеґутақуқ иґўисиқалъҳа,
таўатын апыґақа апани Елизаветам, Атум панен.
Қаҳанкыхтыпихлъыґе.
Пеқаңа, амалъи илисимакан саюґақйъак Нутетегылъу саю-
ты «Натын нануқ туқусимаят». Атусимауқ Синаңиқ-ам, саюси-
мак Нутетегылъу атасикун. Тана ңан муґусилъты муґусималу-
ни нануґамалґе. Тана на қатңусимакик Хабаровскымун. Тагани
фестивалы ыглыґутңатхуң. Қонырың маюґеґмит атутуқамат,
полъаситуқамат. Акуна нықнеюқамалґит.
Апака Синаңиқ қонпың ораң қанытукамаўқ Ыңкам аныңани
Ияйын илини пупйъаґьюхтыфкақа, суна лъыган айъақыхпынан
қаныґақңан, илумулуку қанытуқ.
Атутынлъамаўқ-ам ынкам Нутетегылъу саюсимак.
Атутытуқақ қонпың, угланың атусимауқ. Изба-читальними
на калъыҳтақылґит полъасилътыт, нами илисаҳтут. Лъыган
касутақылґит салилътың. Углат нувуқаҳмит атуситуқамалґит.
Киңоку нутапик илаңсехкыт Гуэңымун. Тагани ңан сали
ансамблыңитақылґе. Гўэңымун, гуқ, қатңумаук қимухсимың.
Нунаниқумахкыт ынкам, гуқ, тунумет ынлықналґеның
алңаның. 1923 гиўгими туюмат делегатңулуку нутум нуналгыт
катымалъҳанун. Гўэңыми тана ыглыґусимакит.
Амта тагавык қатңумалґик қимухсимын. Хўаңкуни
лъимтаґоқуқ алңашақ. Акулңини катымаямалґит ақумгақуқ
апавут. Аңуйит авреның алъуни. Акуна Синаңим илисимакума
иңлисит улот. Натын на иленилъу регалъ капилътыңулуни ыкы-
тумалґе аньяхлъўинун аңуяпит — аґвыґнеҳтыт.
Апака сивулилуни итҳумаўқ артелымун. Акуна
акисаҳтыңумаўқ кооперациями. Тамани укйъуґак кимаўгеқылґит
укпыңґалґит, артелыт тамакут тумаҳнақумалуки. Атасимың
234
