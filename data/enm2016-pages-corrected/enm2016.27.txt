ТЫҢАНУХАН
Тана гўимнун қулиґамсукума Тасатым. Сивулиҳпигалуни
Тыңанухан Нувуқамың токарыңуҳсималґе. Савилъқуюхкун
саналътыңуҳлъуни. Советски власты икаюҳтыклъуку тама-
ни аньят акуна ивыруңут, тукпиқыңаның алъани нунани. Та-
кугут қунам «Кайылыт», шведыґмитат «Архимед-2». Тама-
кут аюґисимает лъиқа қакумун илилъутың ивырунлъаҳтыхкат.
Тыңанухатын қунам.
«Ивыруґит шведыґмитат акуна ылңулґит ынкам хўаңкута
илинъақыпихсимапут русит илаклъуки. Сали на на-
тын ивыруґисималуки аньяқылґит юпит аңомың, накалъу
тыленаңымың. Ивыруңата қунам сагиқнеґутыпихтукут лъиқа
аньяҳтулґекут». Қунам тагавык Тыңанухан гўатпеқуқ: «Ысҳа
айвыґаґъяуҳтыпихсимат ивыруңамың. Тана кынлыклъуку лъиқа
кегниқнаниҳтут синыңанлъыґит ют»
1936 гиўгими Рыбинскыми ылъыґим ивырунлъаґвим за-
водым санаяуҳтет малґугнатҳанылыгның силылгыт ивыруґыт
атылгыт «ЛМ- 4». Сагиқнетыпихсималґеңут тамакут, акуна
ылңупихсимат. Қунам мулутыпихлъуки атуґнамат, эванупик
пиниҳқамат алъат нунат ивыруґиның.
Атасимың 1947 гиўгими Элиның наңрамат пиңают анья-
пихлъут Каюқтункут, Ниювинкут ынкам Аңутуңуқ. Малґуг-
ни аньягни нутаґинґат юинақ ситаманың силылгыт ивыруґит,
атылгыт «Ивынрут». Намем пиниқлъуки юпитың тамакуның
санасимақет. Тамакут ивыруґыт сиґлыҳқытуқагут, нақам асит
самкут ымыґмилңут. Ынкам атасим кылъагым алңани углату-
пик уқуґун атуґақыкит. Ыкыґаґъюҳқыңата аңоҳтыңат атасиқ
аңқиґнамаўқ. Малґук аньяк утыґниҳтук Элинун. Пиниґен уных—
лъыґе элиґми Утоюм, умелган колхозым, малихсийъқат элит
аньят.
Лъугагункут Аяқаңанкулъу малихтет, ыкыґаҳтут. Ивырупут
нақам утуқималґит. Ынкам пыгным қатңуҳтат ивыруґык. Нию-
230
