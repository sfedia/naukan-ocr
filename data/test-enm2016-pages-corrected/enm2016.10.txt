аңунақақа Хотхыргын тухкаґаґминың. Ҳулиґа қынгўат мылгари-
ни. Ақуҳлъыґим Нутетегым аґитыка:
«Ыхутыхпынан, налиҳпут ыхуфиклъықан! Гўимнун мылгари
ыхийгу!»
Нутетегым акуқаґа мылгари, ылъминың ыхута. Туқутыпихта.
Нақам тагани берданкасурагат утуқат. Ысҳаґьяқывут, Нуте-
тегым гина апйъумың иқа. Напаюклъу ынлапихтукук. Илет та-
макут амта.
Сороковойыни гиўгини лъымыҳуматңа ивыруҳтыңуло иле-
нилъу регалъ нувуқаҳмини Имақлъинун. Тана илиры тыґихтуқ,
сама ипа сатуқ. Акмалеҳаґнеґақукут упынґами. Ситоҳтупихтуқ
акуна. Пайґутақңамта элитлъу полъасеқукут. Таўхкын пилъум
киңони ынлъахсимат умелгыт агуисийқылъта илирымың.
Тана ынлъахлъық алеґумауқ 1948 гиугими. Пятидесяты-
ни гиугини-ам Нувуқамун тыкисауҳтут умелгыт округымың,
районымың. Катымақңамың пеқут, гуқ, Нувуқақ нутаґинґаґның
ытфинлъаґнетуқ. Илет иқъянимаяҳтут агуинъыґмың
нунамыхтының. Тагани секретарыңумалґе партийны организа-
циями Укилґе.
Қынгўат нухтыфкаґетыкут Нанимун. Ытфината. Углақ юк
аңқиґнаґъяуҳтуқ. Микисқит аваґлуку улуйың. Таўхкын нухте—
тыкут Қышымун. Муґунъелъыґемун. Нулеқа Муқулук пиґутуқ.
Кийыма анлисаґанка авақутапук.
Таўани мулулъуң қанґусимакук Тулуңалъу. Сиґлытун
ытыңґаґми аваруґутыклъуку лъиқа лъимаўқ атун.
213
