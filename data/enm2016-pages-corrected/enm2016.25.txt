МАРГАРИТА ГЛУХИХ
— Айъпитңаның калъыҳтақут «Эргавымун» миңқылътыт,
атуҳтыт, қаҳалътыт. Ысҳапаганка углат аґнат миңқет. Илу-
ка қуяқуқ углақ миңқылґе. Тагўенақ углат қысиның амалъи
ынуґақут, ынкам миңқат санает лъиқа ысҳаґнитақут. Мани ну-
нани акуна қысиґута пинилґеның. Сиґлыґоқут тымкат санақйъет
нунани. Укйъуґак на ысималуки кооперативыт аґнат миңқатың-
қулъит, насатыт, камгыт тунақыкет тамавык. Ынкам акуна
тымкаңқақылґит.
Атуґақъяқет аґнат миңқылътыт акуна налъоґыт. Маты-
ми акуна пиґутуқ. Укйъуґак ытақъялґит комбинатыт, тамакын
қысиңақылґекут. Акуна қысинлъаґвиґута матын.
қонпың гўи қанґутыкақақа нунани санавґананиґет тымкат.
Ынкам углақ тымкақ сагмақат атуҳпынан.
1986 гиўгими нутапик гўи алъат нуненун юпилыгнун
пималґеңа. Ысҳаманка тымканың санакыңат миңқат. Пинитупик
санаңґалґит налъоґыт, лъиқа рыпалъ қыҳсуґақут апңаҳситун.
Натын тагани анлъунґилңуґның нунени санавґавиңқақуқ
тымканың. Ныҳсам тымкеның санатақут гатының, акуна
атыклъугның. Акисаґвини Даниям тамакут атыклъут, гатыт аки-
тупихлъуки тунақет.
Аґнат нунани ылъыґит мани нунамтыни тунивихкетақут.
Йықай гўэсам тунивилгоқъяқан миңқаның аґнат
ырувлаңақнаялґит. Тукпиґақнаяґет атыкут, камгыт аминың,
иґуның санакыңат. Акуна аґнаґат ыскуґақнаяґет миңқыныґмың
анета, ымета. Укйъуґак на натыҳқат кирақйъақет аґнат, камыг-
нун атуяҳқат.
Алясками ысҳаманка акуна натыҳқаның санатақылґит.
Пеқыкетыкут: ыскуґақисики аґнаґат миңқылъыґмун. Натын қун
акуна миңқаҳқаңақлъықысита.
— Накын? — аптытақақа.
228
