ТЕИН ТАСЯН
— Тамана укйъуґалъаҳтақ ыскуґақыкыка юпит ылъҳат лъыган
сапихкун ипа. Ынкам-ам тана алъакаґми алңагитаҳқалъықылґе
атықыки «Азиатские эскимосы». Таўавык алңайъқат лъыган
юпим салъыврыга ылъҳаның укйъуґагның эхурңам матымун. Ын-
кам ақўигақылґеңа Қышымун, Олыґмун, Сиґиныгмун, Уңайимун.
Има Магадаными тана алңагитақ энмет ысҳаґнеґаҳси укавык
тыкийъкатхуң атықыкит «Юпит кырысмет». Натын укйъуґак
полъалґит, қамигалґит, муґусилътыхкат натын тенмаўгеқйъет.
Хўаңкута ылъыҳпут лъиқа. Мулупихто калъыҳлъуку, нуна
ылакақлъуку тамани Врангелыми, Рыркайпиями, Имақлъини ын-
кам Наними. Ынкам нуна ылақңамтыхуң суна налъкуґақыхкывут
укйъуґалъаҳтапик, юпит сат ипа. Йыґрат қун тана Врангелы
қамванҳақ пеқылґит таўгенақ, гуқ, йимат 1926 гиўгими.
Қылыги йимат укйъуґасапигның. Акуна там йилъҳа пиңают
тысячаның сыпңақылґе. Лъыган тана алеңґалъықуқ. Ынкам-
ам пытқумаматңани алңагитанлъаґвени Магаданым санамат
атықа «Тайна Чертова оврага». Таўани налъкыяҳпут юпит ыт-
фет. Амалъи тана алңагитақ ысҳамаҳси. Таўани ылагенайилңо-
ам, лъыган қонпыпик дневникытхун алңақылґеңа, лъыган
салъыврыгаҳпут таўавык алңақыкыка ынкам тана алңагитақ
таўгапиругақ тумамаўқ....
Такук ңан Ыкҳым қукани ылъыґик малґук илирык Имақлъиқ,
аңуяхситун Ратманова ынкам Элиқ — аңуяхситун Крузенштер-
на. Такук илирык қантаґатыпихлъыґик. Тагўэнақ ситаманың
километрының алъакаґуңақук. Укйъуґак атасикун ысаҳтук. Таўка-
хун, гуқ, Имақлъиның эхурңам Элинун ысаҳтуқ тапҳақ, акуна таўа-
ни Тапҳами аглут ытақъяҳтут. Такут муґусилътыңит Имаклъим-
ам, Элим таўани ылъиқақйъаґет амалъи аньяпитың укйъуми.
Таўани, гуқ, Элини ысимаўқ нукалъпеқ. Амалъи, гуқ, уна
сейгоргыпигуқ. Амалъи лъыган иляни нукалъпет сиґлылътафкақет.
226
