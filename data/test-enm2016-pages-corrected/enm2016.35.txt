ЗОЯ НЕНЛЮМКИНА
Нами, тымңа алейитуқ суна, акуна атуты. Ниқуґоґақңамтыху
атуты, ниқуґнақуқ, накын юм лъиқа амуя, накын алеґумалґит
апалъуит.
Хўаңкута ытфипут нуна Айгысқыми ылъыґе нынлъытуңґан
пиниқақъяҳпут. Юпик қуяқуқ ысҳақңамиуң имақ наманыпик
кегми, ануқңилъыґе нунавут уми ыґныґми. Ынкам илони юм
алеґақуқ атун.
Натылңуґның ипа атутылгут юпит — нениқутының,
қаванлъатының, инықуты, қуйватңа юм. Амалъи илисимакаҳсиўң,
натын атумалґит уникпаґаґни қиқмиґат натыґми.
Имақлъим ымама қулиґамсусимаңа, гуқ, ылъңан ати
Умқарагақ укйъимауқ аюңалґеми Калалъит нунани. Қаяҳтулґе
тагани пияқумаўқ. Амта апалъуқақат тахкуґмит пиниқлъуку
нунайың, қулиґамсуклъуки ыйъутңит қакымкуґмит.
Атуты қулиґамсумаўқ ынкам таңқигутңумаўқ тумңани
ыглыҳлъыґим юм. Қагум нунам-ам икаюма: лъиқа қывлеқшиталґе
масами апы, қывлеқшиталґит иґалықитаґыт укйъуми, тыпытуқат
насиґат нунами кегми, қагна нуна лъиқа уңиґақылґе.
Атасимың укйъоми Нувуқами ануқңуҳтыпихсима,
имаґнаўҳтыпихсима, қеңуҳсима. Наґуйит қалґиґақут тагралґим
имам қайңини. Амлъуґъяґами ақумгамало ысҳаґақа агиҳтаґвигми
уйґахлъугмун палуҳлъуни ысҳапақуқ иманун Нутетегын.
Силъаґакун лъыган кусиҳтақут ымґыт. Пеқа апака Тыңетегын,
ысҳа хўаңкунун қаюґъяҳтуґли.
Гуэсам кимаўгинета, қайгўа нутаґинґаґмың атусийита?
Амалъи ынқама утуқақ атуты «Аҳа атуґлаґоқ», юпихтақ
атун саюґақйъа Нутетегым, матыми атуґақат иґунаґмың полъа-
силътыт.
Киңунымтынун уныхлъықут атутңит Қеперым, Ақыңам,
Мылыгром, Нутетегым. Акуна матыми талгўа укйъуґалъапик
саяқ лъиқа анлинҳаўгақуқ. Мысаҳтақңан таўхкын мумық сиву-
252
