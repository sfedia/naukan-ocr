Эмун — ситқунаґми
Укйъуґак аґвыңақут. Ситқунаґмит аґвыңытупихтут.
Аґвыңақут.
Ынкам унавык пыґулъқусит анлъупигўақылґит.
Полъатыхкақ пыґоқат углапик. Ынкам-ам укйъуґақңаку, ыґнық
таклъирухлъықьйъақңаку, қайгўа нанитаґамалуку, ҳатаҳсеқут.
Мантак маюқапихтақат-ам, таўхкын тумвахтылъҳаґлуку,
салиҳтуґақут тунумыхтыхун. Аңоґутыт алңаґлуки лъыган,
пиңаюҳқаугақылґит натын сайиўҳтыт. Пинихқапиругат. Ата-
моянкут, Қергытагынкут, Пытуганкут сайилґит. Аңоґутыт
нукуфтақет тунумыхтыни алңаґлуки. Мантыґалъқусим туно-
ни. Таухкын илисақут саяеҳалґит. Лъыган таўани кина лъыган
илисақуқ.
Иякункут, Пытуганкут, Ңаңақункут саюсиґеқут.
Анланияґаңақут. Қайгиңақут, илисақут. Ниқуґнақыпихтақукут,
қаку кеқ агўилъықат. Пахсиңапихтақукут. Лъыган
тафсиўкаҳқаның аґуқақет. Хўаңкута анавут тана Иякуңеун
ситқунаґмиңулґе. Тафсиўкаҳқаның аґуқақетыкут. Хўаңкута амта
тафсиўканлъақетыкут.
Қынгўат атасими ыґныґми туқлъуґақет илатың полъаяҳқанун.
- Уқ, қамай, саеҳси! Эгэ-эй! — Углат касутақут ситқунаґмит
мантыґаҳлъугмун.
Акмайъолилътың. Миниқуґақет мантагның, қуйңим
нықңаның, аґвыґым нықңаның. Иґалеқут полъалътың.
