НАКАЮК
— Аґнақ ақьйаңуқ утуқиґрулътыклъу, ақъяңуқ. Натын ўина
авесималуку, юк итыґақуқ. Нақам алъагўақуқ. Қынгўат ақъяңуқ.
Иґниўқ. Амалъи натын антан аґвырагақ. Таўатын алъиқакун,
унаҳсеґыт алъиқат ымыналуки апыґақйъет. Тамун лъыган ымы-
литат. Анин умухтақа-ам, ақитуҳтақңами таўа уна. Имиқатаку,
ымыҳсаўканлъатат нунам этыкаґани таени.
Гўи акуна ысҳаґақа ымыҳсаўкақ.
Микылъқыягутңаку, аминґамун лъилуку атҳатат унавык ын-
кам иманун ыпыхтат.
Анлъут аґвыґыт касуґақат, ылъңини регалъ имакун аёқуқ.
Касуґақңан қем синыңанун ўиңан аґнам пеқа:
— Эты кана умугъюхтуқ. — Аґнақ атҳақуқ умусаҳтуґақа
аґвырагақ. Қуҳусиның налъунелъкусимат аґвырагақ, иленың
аґвыґның ысҳаґнийъқылуку.
Тагусаўҳтет аґвыґыт Нунагнун.
Киңоку таным тагылґе қем синыңанун, мамроҳпагмит,
амалъи сикнараґылътың, туқусимат.
225
