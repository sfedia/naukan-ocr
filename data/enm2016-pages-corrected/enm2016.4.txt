ҚАГАМ ҚУЛИҐАМСО
Тыкисималґе Нувуқамун сивулиқ ыскуҳты амалъи
ынқакақат утуқаныҳтамта нувуқаҳмит. Пинипихсимаўқ тана
ыскуҳты. Атама Қергытагым қулиґамсусимаңа, тыкитыклъуни
калъыҳсаўҳсимет нувуқаҳмит. Таґъеңанкуни нақам калъыҳтақет.
Таўани сивукулъ ыскуґъяуҳсимат сивулит ыскулґит, таўани лъы-
ган амта ылъңа ытақуқ. Кылыхтуґеқут нувуқаҳминың ыскулґит
қанґутыкнъаґунилуки артелыт.
— Саўгат артелыт? — апықаґақут, гуқ, аңукаґат.
— Гуқ, натын нутаґинґатун ысаҳқат юпит ынкам натын
тыґигнеґақьяҳқат.
Таўатылңут қанґыт, гуқ, алиңыфкақет ситқунаґмит, маюґеґ-
мит, имтугмит. Натын синит аньяҳтутыт гўаяґнаюклъуки.
Суная, гуқ, пеқуқ, натын хўаңкумтының тукпимаяпут
тунлъықйъипут иқйъаниталґенун. Натын ылъңит акуна ивырул-
гумалґит аньени. Акуна унаҳсемың санаңалґе ытфик тукпимая.
Налъңани Нувуқам ысималґе илиры Имаклъиқ. Таўа-
вималґит тасаманлъықылътың Нувуқамың Нутетегынкук
Рахтыңагулъу, амта илет. Таўавык амта пимауқ Напасам иґныґа
Тыңеқейын. Имаклъини ыхкитаґаңґата микисқит ыскуґумет Ни-
колай Кузнецовым. Умелыкума-ам нунам Тыңарын. Атасимың
муґуңамалуку Тыңарын, гуқ, мылгарима Тыңеқейым. Таўхкын
тана юк итыҳсимат-ам, туқусимат.
Тумаҳнақумалуки Советыт нунами, гуқ,
калъыҳқараґьяўҳсимет нувуқаҳмит, қулиґамсулъуки на-
тын ысаҳқат калъыґутыкумың. Таўаґын катымалґит, гуқ,
мулупихтақут.
Мумихсилътыңоқут-ам сивулит комсомолыт. Муґу-
силътыт нувуқаҳмит ниқуйилңут, натын иқйъаниталґит ынкам
иқйъанилңут навґасиґақьяҳқат питуталъутың. Сивулит комсо-
молыт амта ылъмыхтының ниқуйилңут пинитун. Тарасовын
пеқылґе: «Атасикун лъиқуфси, пинитун лъиҳлъықуси»
207